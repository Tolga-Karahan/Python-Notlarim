1: VIVAMUS mea Lesbia, atque amemus,
2: rumoresque senum severiorum
3: omnes unius aestimemus assis!
4: soles occidere et redire possunt:
5: nobis cum semel occidit breuis lux,
6: nox est perpetua una dormienda.
7: da mi basia mille, deinde centum,
8: dein mille altera, dein secunda centum,
9: deinde usque altera mille, deinde centum.
10: dein, cum milia multa fecerimus,
11: conturbabimus illa, ne sciamus,
12: aut ne quis malus inuidere possit,
13: cum tantum sciat esse basiorum.
14: (GAIUS VALERIUS CATULLUS)